Lime (Citrus ×aurantiifolia) är ett träd och dess frukter som hör till citrussläktet (Citrus). Lime är ingen naturligt förekommande art utan är en hybrid av suckatcitron och Citrus micrantha.[1] Lime beskrevs först av den amerikanske botanikern Walter Tennyson Swingle 1913.

Lime växer bättre i tropiska områden, till skillnad från många andra citrusfrukter. Frukterna är vanligen runda och mellan 3 och 6 centimeter i diameter. Färgen är grön eller gulaktigt grön och fruktköttet är oftast surt och äts vanligen inte som den är, utan istället används saften som smaksättare i matlagning, godis, drycker och drinkar. Lime finns även i läskedrycker som till exempel Fanta-Lime och Jaffa-Lime. Under 1970-talet tillverkade SOBRA en kolsyrad dryck med namnet Lime men smaken hade dock inte så mycket med fruktens smak att göra.

Limefrukten är känd i Europa sedan 1400-talet. Den är ganska rik på C-vitamin, och brittiska sjömän brukade därför få en daglig relativt billig ranson limesaft för att undvika skörbjugg. Det är på grund av detta som engelsmän fortfarande ibland kallas för "Limeys". Halten är dock inte tillräckligt hög, så därför övergavs den efter en tid till fördel för apelsiner och citroner som hos andra sjömän.